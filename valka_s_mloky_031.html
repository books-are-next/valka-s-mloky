<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 8\. Chief Salamander klade požadavky">
    <meta name="apple-mobile-web-app-capable" content="yes">
    <title>Kapitola 8. Chief Salamander klade požadavky</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./valka_s_mloky_030.html">
    <link rel="next" href="./valka_s_mloky_032.html">
    <meta name="nb-order" content="27">
    <link rel="self" href="valka_s_mloky_031.html">
    <meta name="nb-identifier" content="capek-valka-s-mloky-ed9f854">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1230" data-nb-chars="8229">
    <nav role="doc-toc">
      <ul class="plain section">
        <li><a href="valka_s_mloky_005.html">Předmluva</a></li>
        <li><a href="valka_s_mloky_006.html">Kniha
            první
            Andrias Scheuchzeri</a>
          <ul class="plain">
            <li><a href="valka_s_mloky_007.html">Kapitola
                1.
                Podivínství kapitána Van Tocha</a></li>
            <li><a href="valka_s_mloky_008.html">Kapitola
                2.
                Pan Golombek[4]
                a pan Valenta[5]</a></li>
            <li><a href="valka_s_mloky_009.html">Kapitola
                3.
                G. H. Bondy a jeho krajan</a></li>
            <li><a href="valka_s_mloky_010.html">Kapitola
                4.
                Obchodní podnik kapitána Van Tocha</a></li>
            <li><a href="valka_s_mloky_011.html">Kapitola
                5.
                Kapitán J. Van Toch a jeho cvičení ještěři</a></li>
            <li><a href="valka_s_mloky_012.html">Kapitola
                6.
                Jachta na laguně</a></li>
            <li><a href="valka_s_mloky_013.html">Kapitola
                7.
                Pokračování jachty na laguně</a></li>
            <li><a href="valka_s_mloky_014.html">Kapitola
                8.
                Andrias Schuechzeri</a></li>
            <li><a href="valka_s_mloky_015.html">Kapitola
                9.
                Andrew Scheuchzer</a></li>
            <li><a href="valka_s_mloky_016.html">Kapitola
                10.
                Posvícení v Novém Strašecí</a></li>
            <li><a href="valka_s_mloky_017.html">Kapitola
                11.
                O Lidogešterkách</a></li>
            <li><a href="valka_s_mloky_018.html">Kapitola
                12.
                Salamander-Syndicate</a></li>
          </ul>
        </li>
        <li><a href="valka_s_mloky_019.html">Kniha
            druhá
            Po stupních civilizace</a>
          <ul class="plain">
            <li><a href="valka_s_mloky_020.html">Kapitola
                1.
                Pan Povondra čte noviny</a></li>
            <li><a href="valka_s_mloky_021.html">Kapitola
                2.
                Po stupních civilizace (Dějiny Mloků)1</a></li>
            <li><a href="valka_s_mloky_022.html">Kapitola
                3.
                Pan Povondra čte opět noviny</a></li>
          </ul>
        </li>
        <li><a href="valka_s_mloky_023.html">Kniha
            třetí
            Válka s mloky</a>
          <ul class="plain">
            <li><a href="valka_s_mloky_024.html">Kapitola
                1.
                Masakr na Ostrovech kokosových</a></li>
            <li><a href="valka_s_mloky_025.html">Kapitola
                2.
                Srážka v Normandii</a></li>
            <li><a href="valka_s_mloky_026.html">Kapitola
                3.
                Incident v La Manche</a></li>
            <li><a href="valka_s_mloky_027.html">Kapitola
                4.
                Der Nordmloch</a></li>
            <li><a href="valka_s_mloky_028.html">Kapitola
                5.
                Wolf Meynert píše své dílo</a></li>
            <li><a href="valka_s_mloky_029.html">Kapitola
                6.
                X varuje</a></li>
            <li><a href="valka_s_mloky_030.html">Kapitola
                7.
                Zemětřesení v Louisianě</a></li>
            <li><a href="valka_s_mloky_031.html">Kapitola
                8.
                Chief Salamander klade požadavky</a></li>
            <li><a href="valka_s_mloky_032.html">Kapitola
                9.
                Konference ve Vaduzu</a></li>
            <li><a href="valka_s_mloky_033.html">Kapitola
                10.
                Pan Povondra to bere na sebe</a></li>
            <li><a href="valka_s_mloky_034.html">Kapitola
                11.
                Autor mluví sám se sebou</a></li>
          </ul>
        </li>
        <li><a href="valka_s_mloky_035.html">Ediční poznámka</a></li>
        <li><a href="valka_s_mloky_036.html">Život a doba spisovatele
            Karla Čapka v datech</a></li>
        <li><a href="valka_s_mloky_037.html">První
            vydání knih Karla Čapka</a></li>
        <li><a href="valka_s_mloky_038.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./valka_s_mloky_030.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="6" data-nb-chars="44"><span class="idea" data-nb-ref-number="1" id="idea1" data-nb-words="6" data-nb-chars="44">Kapitola 8. Chief Salamander klade požadavky</span></h1>
        <section>
          <p class="chunk" data-nb-ref-number="2" data-nb-words="105" data-nb-chars="681"><span class="idea" data-nb-ref-number="2" id="idea2" data-nb-words="105" data-nb-chars="681">Tři dny po&nbsp;zemětřesení v&nbsp;Louisianě byla hlášena nová geologická katastrofa, tentokrát v&nbsp;Číně. Za&nbsp;mohutného, dunivého otřesu země se&nbsp;roztrhlo v&nbsp;provincii Kiangsu mořské pobřeží severně od&nbsp;Nankingu, asi uprostřed mezi ústím Jang-tse a&nbsp;starým korytem Hwang-ho; do&nbsp;této trhliny vniklo moře a&nbsp;spojilo se&nbsp;s&nbsp;velikými jezery Pan-jün a&nbsp;Hung-tsu mezi městy Hwaingan a&nbsp;Fugjang. Zdá se, že&nbsp;následkem zemětřesení opouští Jang-tse pod Nankingem své koryto a&nbsp;valí se&nbsp;směrem k&nbsp;jezeru Tai a&nbsp;dále na&nbsp;Hang-čou. Ztráty na&nbsp;lidských životech nelze zatím ani přibližně odhadnout. Statisíce lidí prchají do&nbsp;severních a&nbsp;jižních provincií. Japonské válečné lodi dostaly rozkaz vyplout k&nbsp;postiženému pobřeží.</span></p>
          <p class="chunk" data-nb-ref-number="3" data-nb-words="143" data-nb-chars="932"><span class="idea" data-nb-ref-number="3" id="idea3" data-nb-words="143" data-nb-chars="932">Ačkoliv otřesy země v&nbsp;Kiangsu svým rozsahem daleko překročily pohromu v&nbsp;Louisianě, věnovalo se&nbsp;jim celkem málo pozornosti, neboť na&nbsp;katastrofy v&nbsp;Číně je&nbsp;svět už&nbsp;zvyklý a&nbsp;nezáleží tam, jak se&nbsp;zdá, na&nbsp;nějakém tom milionu životů; mimoto bylo vědecky jasno, že&nbsp;jde o&nbsp;pouhé tektonické zemětřesení, související s&nbsp;hlubinnou mořskou brázdou u&nbsp;souostroví Riukiu a&nbsp;Filipín. Tři dny nato však zaznamenaly evropské seizmografy nové otřesy země, jejichž střed byl někde u&nbsp;Kapverdských ostrovů. Podrobnější zprávy hlásily, že&nbsp;těžkým zemětřesením bylo postiženo pobřeží Senegambie jižně od&nbsp;St. Louis. Mezi místy Lampul a&nbsp;Mboro vznikla hluboká propadlina zaplavená mořem a&nbsp;postupující na&nbsp;Merinaghen až&nbsp;po&nbsp;wady<a href="./resources/undefined">[57]</a> Dimarské. Podle očitých svědků vyrazil za&nbsp;strašného rachotu ze&nbsp;země sloup ohně a&nbsp;páry, rozmetávající v&nbsp;dalekém okruhu písek a&nbsp;kamení; nato bylo slyšet jek moře, které se&nbsp;valilo do&nbsp;otevřené propadliny. Ztráty na&nbsp;životech nejsou značné.</span></p>
          <p class="chunk" data-nb-ref-number="4" data-nb-words="115" data-nb-chars="763"><span class="idea" data-nb-ref-number="4" id="idea4" data-nb-words="115" data-nb-chars="763">Tento třetí otřes země vyvolal už&nbsp;cosi jako paniku. Oživuje snad vulkanická činnost země? ptaly se&nbsp;noviny. Zemská kůra počíná praskat, hlásaly večerníky. Odborníci vyslovili domněnku, že&nbsp;„rozsedlina senegambská“ vznikla snad jenom erupcí vulkanické žíly související s&nbsp;vulkánem Pico na&nbsp;ostrově Fogo v&nbsp;souostroví Kapverdském; tento vulkán soptil ještě roku 1847 a&nbsp;od&nbsp;té&nbsp;doby byl považován za&nbsp;vyhaslý. Západoafrické zemětřesení nemá tedy nic společného se&nbsp;seizmickými úkazy v&nbsp;Louisianě a&nbsp;v&nbsp;Kiangsu, jež byly původu patrně tektonického. Ale lidem, jak se&nbsp;zdá, bylo celkem jedno, praská-li země z&nbsp;důvodů tektonických nebo vulkanických. Fakt je, že&nbsp;toho dne byly všechny kostely přeplněny modlícími se&nbsp;zástupy. V&nbsp;některých krajinách musely být chrámy otevřeny i&nbsp;v&nbsp;noci.</span></p>
          <p class="chunk" data-nb-ref-number="5" data-nb-words="129" data-nb-chars="900"><span class="idea" data-nb-ref-number="5" id="idea5" data-nb-words="129" data-nb-chars="900">K&nbsp;jedné hodině ráno (bylo to&nbsp;dvacátého listopadu) zachycovali radioamatéři ve&nbsp;větší části Evropy na&nbsp;svých radioaparátech silné poruchy, jako by&nbsp;pracovala nějaká nová, neobyčejně mocná vysílací stanice. Našli ji&nbsp;na&nbsp;vlnové délce dvě stě tři; bylo slyšet cosi jako hukot strojů nebo mořských vln; do&nbsp;toho táhlého, nekonečného šumění se&nbsp;najednou ozval strašný, skřehotavý hlas (všichni jej popisovali podobně: dutý, kvákavý, jakoby umělý hlas, k&nbsp;tomu ještě nesmírně zesílený megafonem); a&nbsp;tento žabí hlas rozčileně volal: „Hallo, hallo, hallo! Chief Salamander speaking. Hallo, Chief Salamander speaking. Stop all broadcasting, you men! Stop your broadcasting! Hallo, Chief Salamander speaking!“ Potom se&nbsp;jiný, podivně dutý hlas ptal: „Ready?“ „Ready.“ Nato bylo slyšet praskot, jako by&nbsp;se&nbsp;přepínalo vedení; a&nbsp;zase jiný nepřirozeně seškrcený hlas volal: „Attention! Attention! Attention!“ „Hallo!“ „Now!“</span></p>
          <p class="chunk" data-nb-ref-number="6" data-nb-words="75" data-nb-chars="525"><span class="idea" data-nb-ref-number="6" id="idea6" data-nb-words="75" data-nb-chars="525">A&nbsp;nyní se&nbsp;ozval chraptivý, unavený, ale přece jen velitelský hlas do&nbsp;nočního ticha. „Hallo, vy&nbsp;lidé! Tady Louisiana. Tady Kiangsu. Tady Senegambia. Litujeme lidských životů. Nechceme vám působit zbytečné ztráty. Chceme jenom, abyste vyklidili mořské břehy na&nbsp;místech, která vám předem označíme. Uděláte-li to, vyhnete se&nbsp;politováníhodným nehodám. Příště vám oznámíme nejméně čtrnáct dní předem, na&nbsp;kterém místě budeme rozšiřovat své moře. Dosud jsme konali jenom technické zkoušky. Vaše třaskaviny se&nbsp;osvědčily. Děkujeme vám.</span></p>
          <p class="chunk" data-nb-ref-number="7" data-nb-words="98" data-nb-chars="596"><span class="idea" data-nb-ref-number="7" id="idea7" data-nb-words="98" data-nb-chars="596">Hallo, vy&nbsp;lidé! Zachovejte klid. Nemáme vůči vám nepřátelských úmyslů. Potřebujeme jenom víc vody, víc břehů, víc mělčin pro svůj život. Je&nbsp;nás příliš mnoho. Už&nbsp;pro nás není dost místa na&nbsp;vašich březích. Proto musíme odbourat vaše pevniny. Uděláme z&nbsp;nich samé zálivy a&nbsp;ostrovy. Tím se&nbsp;dá&nbsp;délka světových břehů zpětinásobit. Budeme stavět nové mělčiny. Nemůžeme žít v&nbsp;hlubokém moři. Budeme potřebovat vašich pevnin jako materiálu k&nbsp;zasypání hlubin. Nemáme proti vám nic, ale je&nbsp;nás příliš mnoho. Můžete se&nbsp;zatím odstěhovat do&nbsp;vnitrozemí. Můžete se&nbsp;uchýlit do&nbsp;hor. Hory se&nbsp;budou bourat až&nbsp;na&nbsp;konec.</span></p>
          <p class="chunk" data-nb-ref-number="8" data-nb-words="70" data-nb-chars="432"><span class="idea" data-nb-ref-number="8" id="idea8" data-nb-words="70" data-nb-chars="432">Vy&nbsp;jste nás chtěli. Vy&nbsp;jste nás rozšířili po&nbsp;celém světě. Nyní nás máte. Chceme s&nbsp;vámi vyjít po&nbsp;dobrém. Budete nám dodávat ocel na&nbsp;naše vrtačky a&nbsp;krumpáče. Budete nám dodávat třaskaviny. Budete nám dodávat torpéda. Budete pro nás pracovat. Bez vás bychom nemohli odklidit staré pevniny. Hallo, vy&nbsp;lidé, Chief Salamander vám jménem všech Mloků světa nabízí spolupráci. Budete s&nbsp;námi pracovat na&nbsp;odbourání vašeho světa. Děkujeme vám.“</span></p>
          <p class="chunk" data-nb-ref-number="9" data-nb-words="42" data-nb-chars="269"><span class="idea" data-nb-ref-number="9" id="idea9" data-nb-words="42" data-nb-chars="269">Unavený, chraptivý hlas umlknul a&nbsp;bylo slyšet jen táhlé hučení jako strojů nebo moře. „Hallo, hallo, vy&nbsp;lidé,“ ozval se&nbsp;opět skřehotavý hlas, „nyní vám budeme vysílat zábavnou hudbu z&nbsp;vašich gramofonových desek. Na&nbsp;pořadu je&nbsp;Pochod tritonů z&nbsp;výpravného filmu Poseidon.“</span></p>
          <p class="chunk" data-nb-ref-number="10" data-nb-words="202" data-nb-chars="1422"><span class="idea" data-nb-ref-number="10" id="idea10" data-nb-words="202" data-nb-chars="1422">Noviny ovšem označily tento noční rozhlas za&nbsp;„hrubý a&nbsp;nejapný šprým“ nějaké černé vysílačky; přesto miliony lidí očekávaly příští noci u&nbsp;svých radioaparátů, promluví-li opět onen strašný, horlivý, skřehotavý hlas. Ozval se&nbsp;přesně o&nbsp;jedné hodině za&nbsp;doprovodu širého a&nbsp;šplounavého hučení. „Good evening, you people,“ zakvákal vesele. „Nejprve vám zahrajeme na&nbsp;gramofonové desce Salamander-Dance z&nbsp;vaší operety Galatea.“ Když dozněla ryčná a&nbsp;nestoudná hudba, ozval se&nbsp;opět onen příšerný a&nbsp;jaksi radostný skřehot. „Hallo, vy&nbsp;lidé! Právě byla potopena torpédem britská dělová loď Erebus, která chtěla zničit na&nbsp;Atlantickém oceánu naši vysílačku. Posádka utonula. Hallo, voláme k&nbsp;amplionu britskou vládu. Loď Amenhotep, přístav Port Said, se&nbsp;zdráhala nám vydat v&nbsp;našem přístavu Makallahu objednané třaskaviny. Prý dostala rozkazy zastavit další dopravu třaskavin. Loď byla ovšem potopena. Radíme britské vládě, aby ten rozkaz odvolala do&nbsp;zítřejšího poledne rozhlasem, jinak budou potopeny lodi Winnipeg, Manitoba, Ontario a&nbsp;Quebec, plující s&nbsp;obilím z&nbsp;Kanady do&nbsp;Liverpoolu. Hallo, voláme k&nbsp;amplionu francouzskou vládu. Odvolejte křižníky, které plují k&nbsp;Senegambii. Potřebujeme tam ještě rozšířit nově utvořenou zátoku. Chief Salamander nařídil, abych tlumočil oběma vládám jeho neochvějnou vůli navázat s&nbsp;nimi co&nbsp;nejpřátelštější styk. Konec zpráv. Nyní budeme vysílat na&nbsp;gramofonové desce vaši píseň Salamandria, valse érotique.“</span></p>
          <p class="chunk" data-nb-ref-number="11" data-nb-words="245" data-nb-chars="1665"><span class="idea" data-nb-ref-number="11" id="idea11" data-nb-words="245" data-nb-chars="1665">Nazítří odpoledne byly jihozápadně od&nbsp;Mizen Head potopeny lodi Winnipeg, Manitoba, Ontario a&nbsp;Quebec. Světem zavála vlna zděšení. Večer rozhlásila BBC, že&nbsp;vláda Jeho Veličenstva vydala zákaz dodávat Mlokům jakékoliv potraviny, chemické produkty, nástroje, zbraně a&nbsp;kovy. V&nbsp;noci o&nbsp;jedné hodině skřehotal v&nbsp;rozhlase rozčilený hlas: „Hallo, hallo, hallo, Chief Salamander speaking! Hallo, Chief Salamander is&nbsp;going to&nbsp;speak!“ A&nbsp;tu&nbsp;se&nbsp;ozval unavený, chraptivý, rozhněvaný hlas: „Hallo, vy&nbsp;lidé! Hallo, vy&nbsp;lidé! Hallo, vy&nbsp;lidé! Myslíte, že&nbsp;se&nbsp;necháme vyhladovět? Nechte vašich hloupostí! Cokoliv, co&nbsp;děláte, se&nbsp;obrátí proti vám! Jménem všech Mloků světa volám Velkou Británii. Vyhlašujeme od&nbsp;této hodiny neomezenou blokádu britských ostrovů kromě Svobodného státu irského. Uzavírám Lamanšský kanál. Uzavírám Suezský průplav. Uzavírám úžinu Gibraltarskou pro všechny lodě. Všechny britské přístavy jsou uzavřeny. Všechny britské lodě v&nbsp;kterémkoli moři budou torpédovány. Hallo, volám Německo. Zvyšuju objednávku třaskavin desetkrát. Dodávejte ihned loco hlavní depot Skagerrak. Hallo, volám Francii. Dodejte urychleně objednaná torpéda do&nbsp;podmořských fortů C3, BFF a&nbsp;Quest 5. Hallo, vy&nbsp;lidé! Varuju vás. Omezíte-li nám dodávky potravin, vezmu si&nbsp;je&nbsp;sám z&nbsp;vašich lodí. Varuju vás znovu.“ Unavený hlas klesal až&nbsp;v&nbsp;chrčivý, stěží srozumitelný chrapot. „Hallo, volám Itálii. Připravte se&nbsp;na&nbsp;evakuaci území Benátky – Padova – Udine. Varuju vás naposled, lidi. Už&nbsp;je&nbsp;dost vašich nesmyslů.“ Nastala dlouhá pauza, ve&nbsp;které to&nbsp;šumělo jako černé a&nbsp;studené moře. A&nbsp;tu&nbsp;opět spustil veselý a&nbsp;kvákavý hlas: „A teď vám zahrajeme z&nbsp;vašich gramofonových desek poslední úspěch Triton-Trot.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./valka_s_mloky_032.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>