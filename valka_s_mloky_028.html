<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola
5.
Wolf Meynert píše své dílo">
    <meta name="apple-mobile-web-app-capable" content="yes">
    <title>Kapitola
      5.
      Wolf Meynert píše své dílo • Válka s mloky</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./valka_s_mloky_027.html">
    <link rel="next" href="./valka_s_mloky_029.html">
    <meta name="nb-order" content="27">
    <link rel="self" href="valka_s_mloky_028.html">
    <meta name="nb-identifier" content="capek-valka-s-mloky-b9a97f2">
    <meta name="nb-role" content="chapter">
  </head>
  <body data-nb-words="1454" data-nb-chars="9222" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./valka_s_mloky_027.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="7" data-nb-chars="36"><span class="idea" data-nb-ref-number="1" id="idea1" data-nb-words="1" data-nb-chars="8">Kapitola</span>
          <span class="idea" data-nb-ref-number="2" id="idea2" data-nb-words="1" data-nb-chars="2">5.</span>
          <span class="idea" data-nb-ref-number="3" id="idea3" data-nb-words="5" data-nb-chars="26">Wolf Meynert píše své dílo</span>
        </h1>
        <p class="chunk" data-nb-ref-number="2" data-nb-words="71" data-nb-chars="468"><span class="idea" data-nb-ref-number="4" id="idea4" data-nb-words="71" data-nb-chars="468">Snad to&nbsp;byly právě zmíněné velkolepé a&nbsp;tragické západy slunce, které inspirovaly samotářského královeckého filozofa Wolfa Meynerta k&nbsp;sepsání jeho monumentálního díla Untergang der Menschheit<a href="./resources/undefined">[53]</a>. Můžeme si&nbsp;ho&nbsp;živě představit, jak putuje po&nbsp;mořském pobřeží, prostovlasý a&nbsp;ve&nbsp;vlajícím plášti, a&nbsp;zírá uchvácenýma očima do&nbsp;té&nbsp;záplavy ohně a&nbsp;krve, zažíhající víc než polovinu oblohy. „Ano,“ šeptá u&nbsp;vytržení, „ano, je&nbsp;už&nbsp;načase psát doslov k&nbsp;dějinám člověka!“ A&nbsp;napsal jej.</span></p>
        <p class="chunk" data-nb-ref-number="3" data-nb-words="119" data-nb-chars="810"><span class="idea" data-nb-ref-number="5" id="idea5" data-nb-words="119" data-nb-chars="810">Dohrává se&nbsp;tragédie lidského rodu, začal Wolf Meynert. Ať&nbsp;nás nemate jeho horečná podnikavost a&nbsp;technický blahobyt; to&nbsp;je&nbsp;jen hektická červeň na&nbsp;tváři organismu už&nbsp;poznamenaného smrtí. Nikdy lidstvo neprocházelo tak vysokou životní konjunkturou jako dnes; ale najděte mi&nbsp;jednoho člověka, který by&nbsp;byl šťasten; ukažte mi&nbsp;třídu, která by&nbsp;byla spokojena, nebo národ, který by&nbsp;se&nbsp;necítil ohrožen ve&nbsp;svém bytí. Uprostřed všech darů civilizace, v&nbsp;krésovském bohatství duchovních i&nbsp;hmotných statků se&nbsp;nás všech víc a&nbsp;víc zmocňuje neodbytný pocit nejistoty, tísně a&nbsp;nepohodlí. A&nbsp;Wolf Meynert neúprosně analyzoval duševní stav dnešního světa, tuto směsici strachu a&nbsp;nenávisti, nedůvěry a&nbsp;megalomanie, cynismu a&nbsp;malomyslnosti: jedním slovem desperace, uzavřel Wolf Meynert krátce. Typické příznaky konce. Morální agonie.</span></p>
        <p class="chunk" data-nb-ref-number="4" data-nb-words="346" data-nb-chars="2121"><span class="idea" data-nb-ref-number="6" id="idea6" data-nb-words="346" data-nb-chars="2121">Otázka zní: Je&nbsp;a&nbsp;byl vůbec kdy člověk schopen štěstí? Člověk jistě, jako každý živoucí tvor; ale lidstvo nikoliv. Celé neštěstí člověka je&nbsp;v&nbsp;tom, že&nbsp;byl nucen stát se&nbsp;lidstvem, nebo že&nbsp;se&nbsp;jím stal příliš pozdě, kdy byl už&nbsp;nenapravitelně diferencován v&nbsp;národy, rasy, víry, stavy a&nbsp;třídy, v&nbsp;bohaté a&nbsp;chudé, ve&nbsp;vzdělané a&nbsp;nevzdělané, v&nbsp;panující a&nbsp;porobené. Nažeňte do&nbsp;jednoho stáda koně, vlky, ovce a&nbsp;kočky, lišky a&nbsp;srnce, medvědy a&nbsp;kozy; zamkněte je&nbsp;do&nbsp;jedné ohrady a&nbsp;přinuťte je&nbsp;žít v&nbsp;tomto nesmyslném houfu, jejž nazvete Společenský Řád, a&nbsp;dodržovat společná životní pravidla; bude to&nbsp;nešťastné, nespokojené, fatálně rozklížené stádo, ve&nbsp;kterém se&nbsp;ani jeden boží tvor nebude cítit doma. To&nbsp;je&nbsp;celkem přesný obraz velikého a&nbsp;beznadějného heterogenního stáda, které se&nbsp;nazývá lidstvo. Národy, stavy, třídy nemohou natrvalo žít společně, aniž se&nbsp;navzájem tísní a&nbsp;překážejí si&nbsp;až&nbsp;do&nbsp;pocitu nesnesitelnosti; mohou buď žít navěky mimo sebe – což bylo možno jen tak dlouho, pokud byl svět pro ně&nbsp;dost veliký –, nebo proti sobě, v&nbsp;boji na&nbsp;život a&nbsp;na&nbsp;smrt. Pro biologické lidské celky, jako je&nbsp;rasa, národ nebo třída, je&nbsp;jediná přirozená cesta k&nbsp;homogenní a&nbsp;neporušené blaženosti: udělat místo jen pro sebe a&nbsp;vyhubit ty&nbsp;druhé. A&nbsp;to&nbsp;je&nbsp;právě to, co&nbsp;lidský rod opomenul včas vykonat. Dnes už&nbsp;je&nbsp;na&nbsp;to&nbsp;pozdě. Pořídili jsme si&nbsp;až&nbsp;příliš mnoho doktrín a&nbsp;závazků, kterými chráníme „ty druhé“, místo abychom se&nbsp;jich zbavili; vymysleli jsme mravní řád, lidská práva, smlouvy, zákony, rovnost, humanitu a&nbsp;kdeco; vytvořili jsme fikci lidstva, které zahrnuje nás i&nbsp;„ty druhé“ v&nbsp;jakési pomyslné vyšší jednotě. Jaký osudný omyl! Postavili jsme mravní zákon nad zákon biologický. Porušili jsme veliký přírodní předpoklad veškeré pospolitosti: že&nbsp;jenom homogenní společnost může být společností šťastnou. A&nbsp;toto dosažitelné blaho jsme obětovali velikému, ale nemožnému snu: vytvořit jedno lidstvo a&nbsp;jeden řád ze&nbsp;všech lidí, národů, tříd a&nbsp;úrovní. Byla to&nbsp;velkodušná hloupost. Byl to&nbsp;svým způsobem jediný úctyhodný pokus člověka vystoupit nad sebe sama. A&nbsp;na&nbsp;tento svůj svrchovaný idealismus doplácí nyní rod lidský svým nezadržitelným rozvratem.</span></p>
        <p class="chunk" data-nb-ref-number="5" data-nb-words="175" data-nb-chars="1095"><span class="idea" data-nb-ref-number="7" id="idea7" data-nb-words="175" data-nb-chars="1095">Proces, kterým se&nbsp;člověk pokouší nějak se&nbsp;zorganizovat v&nbsp;lidstvo, je&nbsp;tak starý jako sama civilizace, jako první zákony a&nbsp;první obce; dospělo-li se&nbsp;nakonec po&nbsp;tolika tisíciletích jenom k&nbsp;tomu, že&nbsp;propasti mezi rasami, národy, třídami a&nbsp;světovými názory se&nbsp;prohloubily tak ostře a&nbsp;bezedně, jak to&nbsp;vidíme dnes, pak už&nbsp;nebudeme zavírat oči před tím, že&nbsp;nešťastný dějinný pokus utvořit ze&nbsp;všech lidí jakés takés lidstvo definitivně a&nbsp;tragicky ztroskotal. Koneckonců si&nbsp;to&nbsp;už&nbsp;začínáme uvědomovat; odtud ty&nbsp;pokusy a&nbsp;plány sjednotit lidskou společnost jinak, tím, že&nbsp;se&nbsp;radikálně udělá místo jen pro jeden národ, jednu třídu nebo jednu víru. Ale kdo může říci, jak hluboko jsme už&nbsp;infikováni nevyhojitelnou chorobou diferenciace? Dříve nebo později se&nbsp;každý domněle homogenní celek nevyhnutelně opět rozpadne v&nbsp;nesourodý shluk různých zájmů, stran, stavů a&nbsp;tak dále, které se&nbsp;buď budou potírat, nebo budou opět trpět svým soužitím. Není žádného východiska. Pohybujeme se&nbsp;v&nbsp;bludném kruhu; ale vývoj se&nbsp;nebude věčně točit dokolečka. O&nbsp;to&nbsp;se&nbsp;sama příroda postarala tím, že&nbsp;udělala na&nbsp;světě místo pro Mloky.</span></p>
        <p class="chunk" data-nb-ref-number="6" data-nb-words="322" data-nb-chars="2095"><span class="idea" data-nb-ref-number="8" id="idea8" data-nb-words="322" data-nb-chars="2095">To&nbsp;není náhoda, hloubal Wolf Meynert, že&nbsp;Mloci se&nbsp;životně uplatnili teprve v&nbsp;době, kdy chronická choroba lidstva, tohoto špatně srostlého a&nbsp;stále se&nbsp;rozpadávajícího veleorganismu, přechází v&nbsp;agonii. Až&nbsp;na&nbsp;bezvýznamné odchylky se&nbsp;Mloci představují jako jediný ohromný a&nbsp;homogenní celek; nevytvořili dosud svých hlouběji rozlišených plemen, jazyků, národů, států, věr, tříd nebo kast; není mezi nimi pánů a&nbsp;otroků, svobodných a&nbsp;nesvobodných, bohatých a&nbsp;chudých; jsou sice mezi nimi rozdíly uložené jim dělbou práce, ale sama v&nbsp;sobě je&nbsp;to&nbsp;stejnorodá, jednolitá, tak říkajíc stejnozrnná masa, ve&nbsp;všech svých částech stejně biologicky primitivní, stejně chudě vybavená přírodou, stejně ujařmená a&nbsp;žijící na&nbsp;stejně nízké životní úrovni. Poslední negr nebo Eskymák žije za&nbsp;nesrovnatelně lepších životních podmínek, užívaje neskonale bohatších statků hmotných i&nbsp;kulturních, než tyto miliardy civilizovaných Mloků. A&nbsp;přece není známek, že&nbsp;by&nbsp;tím Mloci trpěli. Naopak. Vidíme přece, že&nbsp;nepotřebují celkem ničeho z&nbsp;toho, v&nbsp;čem hledá úlevu i&nbsp;útěchu metafyzická hrůza a&nbsp;životní tíseň člověka; obejdou se&nbsp;bez filozofie, bez posmrtného života i&nbsp;bez umění; neznají, co&nbsp;je&nbsp;fantazie, humor, mystika, hra nebo sen; jsou naprostí životní realisté. Jsou nám lidem stejně dalecí jako mravenci nebo sledi; liší se&nbsp;od&nbsp;nich jenom tím, že&nbsp;se&nbsp;zařídili na&nbsp;jiné životní prostředí, totiž na&nbsp;lidskou civilizaci. Usadili se&nbsp;v&nbsp;ní&nbsp;tak, jako se&nbsp;psi usadili v&nbsp;lidských příbytcích; nemohou bez ní&nbsp;být živi, ale nepřestanou proto být tím, čím jsou: velmi primitivní a&nbsp;málo diferencovanou zvířecí čeledí. Stačí jim žít a&nbsp;množit se; mohou být dokonce šťastni, neboť nejsou rušeni žádným pocitem nerovnosti mezi sebou. Jsou prostě homogenní. Proto mohou jednoho dne, ano, kteréhokoliv příštího dne uskutečnit bez obtíží to, co&nbsp;se&nbsp;nemohlo podařit lidem: svou druhovou jednotu na&nbsp;celém světě, své světové společenství, jedním slovem univerzální Mloctvo. Toho dne se&nbsp;skončí tisíciletá agonie lidského rodu. Na&nbsp;naší planetě nebude dost místa pro dvě tendence, které se&nbsp;snaží ovládnout celý svět. Jedna musí ustoupit. Víme už, která to&nbsp;bude.</span></p>
        <p class="chunk" data-nb-ref-number="7" data-nb-words="210" data-nb-chars="1323"><span class="idea" data-nb-ref-number="9" id="idea9" data-nb-words="210" data-nb-chars="1323">Dnes žije na&nbsp;celé zeměkouli asi dvacet miliard civilizovaných Mloků, čili asi desetkrát tolik jako všech lidí; z&nbsp;toho s&nbsp;biologickou nutností a&nbsp;dějinnou logikou vyplývá, že&nbsp;Mloci, jsouce ujařmeni, se&nbsp;budou muset osvobodit; že&nbsp;jsouce homogenní se&nbsp;budou muset spojit; a&nbsp;že&nbsp;stanouce se&nbsp;takto největší mocí, kterou kdy svět viděl, budou muset převzít vládu nad světem. Myslíte, že&nbsp;jsou takoví blázni, aby potom šetřili člověka? Myslíte, že&nbsp;budou opakovat jeho historickou chybu, které se&nbsp;odjakživa dopouštěl tím, že&nbsp;si&nbsp;poroboval poražené národy a&nbsp;třídy, místo aby je&nbsp;vyhubil? že&nbsp;ze&nbsp;sobectví zakládal věčně nové rozdíly mezi lidmi, aby se&nbsp;potom z&nbsp;velkodušnosti a&nbsp;idealismu snažil je&nbsp;zas překlenout? Ne, tohoto dějinného nesmyslu se&nbsp;Mloci nedopustí, volal Wolf Meynert, už&nbsp;proto ne, že&nbsp;si&nbsp;vezmou výstrahu z&nbsp;mé&nbsp;knihy! Budou dědici celé lidské civilizace; spadne jim do&nbsp;klína vše, co&nbsp;jsme dělali a&nbsp;oč&nbsp;jsme se&nbsp;pokoušeli, chtějíce ovládnout svět; ale byli by&nbsp;proti sobě, kdyby s&nbsp;tímto dědictvím chtěli převzít také nás. Musejí se&nbsp;zbavit lidí, chtějí-li uchovat svou stejnorodost. Kdyby tak neučinili, vnesli bychom mezi ně&nbsp;dřív nebo později svůj dvojí destruktivní sklon: tvořit rozdíly a&nbsp;trpět je. Ale toho se&nbsp;neobávejme; dnes už&nbsp;žádný tvor, který bude pokračovat v&nbsp;dějinách člověka, nebude opakovat sebevražedné bláznovství lidstva.</span></p>
        <p class="chunk" data-nb-ref-number="8" data-nb-words="112" data-nb-chars="692"><span class="idea" data-nb-ref-number="10" id="idea10" data-nb-words="112" data-nb-chars="692">Není pochyby, že&nbsp;mločí svět bude šťastnější, než býval svět lidí; bude jednotný, homogenní a&nbsp;ovládaný stejným duchem. Mlok se&nbsp;nebude od&nbsp;Mloka lišit řečí, názory, vírou ani životními nároky. Nebude mezi nimi kulturních ani třídních rozdílů, nýbrž jen dělba práce. Nikdo nebude pánem ani otrokem, neboť všichni budou sloužit jenom Velikému Mločímu Celku, jenž bude bohem, vládcem, zaměstnavatelem i&nbsp;duchovním vůdcem. Bude jen jeden národ a&nbsp;jen jedna úroveň. Bude to&nbsp;lepší a&nbsp;dokonalejší svět, než býval náš. Bude to&nbsp;jediný možný Šťastný Nový Svět. Nuže, udělejme mu&nbsp;místo; nic jiného už&nbsp;zhasínající lidstvo vykonat nemůže než urychlit svůj konec – v&nbsp;tragické kráse, pokud i&nbsp;na&nbsp;to&nbsp;nebude pozdě. –</span></p>
        <p class="chunk" data-nb-ref-number="9" data-nb-words="92" data-nb-chars="582"><span class="idea" data-nb-ref-number="11" id="idea11" data-nb-words="92" data-nb-chars="582">Podáváme zde názory Wolfa Meynerta ve&nbsp;formě pokud možno přístupné; jsme si&nbsp;vědomi, že&nbsp;tím ztrácejí mnoho na&nbsp;své působivosti a&nbsp;hloubce, jimiž svého času fascinovaly celou Evropu a&nbsp;zejména mládež, která s&nbsp;nadšením přijímala víru v&nbsp;úpadek a&nbsp;nastávající konec lidstva. Říšská vláda sice zakázala učení Velikého Pesimisty pro některé politické důsledky a&nbsp;Wolf Meynert se&nbsp;musil uchýlit do&nbsp;Švýcar; nicméně celý vzdělaný svět si&nbsp;přisvojil s&nbsp;uspokojením Meynertovu teorii o&nbsp;zániku lidstva; kniha (o 632 stranách) vyšla ve&nbsp;všech jazycích světa a&nbsp;byla v&nbsp;mnoha milionech rozšířena i&nbsp;mezi Mloky.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./valka_s_mloky_029.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>