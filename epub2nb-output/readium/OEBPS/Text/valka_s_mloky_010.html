<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Válka s mloky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven1zvlastnipripady">Kapitola
4.<br class="calibre15"/>
Obchodní podnik kapitána Van Tocha</h2>

<p class="mlptextbez1radku">Když kapitán van Toch toto vypravoval, zježily se mu
vlasy v týle úchvatem a vzrušením.</p>

<p class="mlptext">„Ja, pane, to teda jsem přisahal. Od ty doby, chlapče, jsem
neměl chvílu pokoje. V Padang jsem vzal svy prázdniny a poslal jsem tem židům v
Amsterdam sto padesát sedum perel, všecko, co mně ty my zvířátka donesly. Potom
jsem našel takovyho jednoho chlapa, on to byl Dajak a shark-killer, co zabíjí
ty žraloky nožem ve vodě. Hrozné zloděj a vrah, ten Dajak. A s ním po takovy
maly tramp-lodi zpátky na Tana Masa, a teď, fella, tu budeš tym svym nožem
zabíjet ty žraloky. Já chcel, aby tam ty sharks vybil, aby dali pokoj mým
ještěrkům. On byl takové vrah a pohan, ten Dajak, že si nic nedělal ani z těch
tapa-boys. Čert nečert, jemu to bylo jedno. A já jsem zatím dělal na těch
lizards svy observations a experiments, – tož počkat, já o tom mám takovou
lodní knihu, do ktery jsem to každé den psal.“ Kapitán vytáhl z náprsní kapsy
objemný notes, ve kterém počal listovat.</p>

<p class="mlptext"><span class="calibre20">„Tož kteryho dnes máme?
Pravda, dvacátyho pátyho června. Tak například dvacáty páty červen, to bylo
teda loni. Ja, tady. Dajak zabil žraloka. Lizards mají ohromné interest o tu
mrchu. Toby – to byl teda jeden takové menší ještěrka, ale tuze chytré,“
vysvětloval kapitán. „Já jim musel dát všelijaky jmena, víš? abych o nich mohl
psát tu knihu. – Tož Toby strkal prsty do ty díry od toho nože. Večer nosili
suchy větve na můj oheň. – To nic není,“ bručel kapitán. „Já najdu nějaké jiné
den. Třeba dvacátyho června, ne? – Lizards stavěli dál ten – ten – jak se řekne
jetty?“</span></p>

<p class="mlptext">„Hráz, ne?“</p>

<p class="mlptext">„Ja, hráz. Takové dam. Teda stavěli dál ten nové hráz na
severozápadním konci Devil Bay. – Člověče,“ vysvětloval, „to ti bylo báječny
dílo. Hotové breakwater.“</p>

<p class="mlptext">„Vlnolam?“</p>

<p class="mlptext">„Ja. Oni na ty straně snášeli svy vajíčka a chceli tam mít
tichou vodu, víš? To oni si sami vymysleli, že tam udělají takové ten dam; ale
já tě řeknu, že by žádné úředník nebo inžinýr od Waterstaat v Amsterdam
neudělal lepší plán na takové podvodní hráz. Náramně šikovny dílo, jenomže jim
to brala voda. Oni si vyhrabávají pod vodou aji takovy hluboky díry do břehů, a
v těch dírách oni ve dne žijou. Hrozně chytry zvířata, pane, docela jako
beavers.“</p>

<p class="mlptext">„Bobři.“</p>

<p class="mlptext">„Ja, ty veliky myši, co dovedou stavět ty přehrady na řece.
Oni tam měli spoustu těch hrází a hráziček, v tom Devil Bay, takovy krásně
rovny dams, že to vypadalo jako nějaky město. A nakonec chceli postavit ten
hráz přes cely ten Devil Bay. Tož tak. – Už dovedou odvalovat kameny heverama,“
četl dále. „Albertovi – to byl jeden tapa-boy – to rozmačkalo dva prsty. – Dvacátyho
prvního: Dajak sežral Alberta! Ale bylo mu po něm špatně. Patnáct kapek opia.
Slíbil, že už to neudělá. Pršelo celé den. – Třicátyho června: Lizards stavěli
ten hráz. Toby nechce dělat. – Pane, ten byl chytré,“ vysvětloval kapitán s obdivem.
„Ty chytry nikdy nechcou nic dělat. On furt něco kutil, ten Toby. Co je to
platny, i mezi ještěrkama jsou tuze velky rozdíly. – Třetího července: Sergeant
dostal nůž. – To byl takové veliké, silné ještěrka, ten Sergeant. A moc
šikovné, pane. – Sedmyho července: Sergeant zabil tym nožem jeden cuttle-fish –
to je taková ryba, co má v sobě ty hnědy sračky, víš?“</p>

<p class="mlptext">„Sépie?“</p>

<p class="mlptext">„Ja, to bude ona. – Desátyho července: Sergeant zabil tym
nožem jeden veliké jelly-fish – to je taková potvora jako sulc, a pálí jako
kopřiva. Šeredny zvíře to je. – A teď pozor, pane Bondy. Třináctyho července.
Já to tu mám podtrženo. Sergeant zabil tym nožem malyho žraloka. Váha
sedumdesát liber. – Tak tady to je, pane Bondy,“ prohlásil kapitán J. van Toch
slavnostně. „Tady to stojí černy na bílym. To je ten veliké den, chlapče.
Akorát třináctyho července loni.“ Kapitán zavřel notes. „Já se za to nestydím,
pane Bondy: já jsem tam na břehu toho Devil Bay klek na kolena a brečel od samy
čisty radosti. Teď už jsem věděl, že se ty my tapa-boys nedají. Ten Sergeant za
to dostal krásny novy harpun – harpun máš to nejlepší, chlapče, když budeš
lovit žraloky –, a já mu povídám, be a man, Sergeant, a ukaž tem tapa-boys, že
se možou bránit. Člověče,“ křikl kapitán, vyskočil a bouchal nadšením do stolu,
„víš, že tam za tři dny plaval ohromné chcíplé žralok, full of gashes, jak se
to řekne?“</p>

<p class="mlptext">„Plný ran?“</p>

<p class="mlptext">„Ja, samá díra od toho harpunu.“ Kapitán se napil, až to
klokotalo. „Tož tak je to, pane Bondy. Teď teprve jsem udělal s tema tapa-boys…
takové jako kontrakt. Totiž dal jsem jako svy slovo, že když mně donesou ty
perlovy škeble, že já jim za to dám ty harpoons a knives, jako ty nože, aby se
mohli bránit, see? To je poctivé business, pane. Co je to platny, člověk má byt
poctivé i k tem zvířatům. A taky nějaky dřevo jsem jim dal. A dva železny
wheelbarrows –“</p>

<p class="mlptext">„Trakaře. Kolečka.“</p>

<p class="mlptext">„Ja. Takovy kolečka. Aby mohli vozit ty kameny na ten hráz.
Oni to, chudáci, museli všechno tahat v tech svych tlapičkách, víš? No, hrůzu
věcí dostali. Já bych je nechcel ošidit, to zase ne. Počkej, chlapče, něco ti
ukážu.“</p>

<p class="mlptext">Kapitán van Toch si nadzvedl jednou rukou břicho a druhou
vylovil z kapsy u kalhot plátěný pytlík. „Tož tady to mám,“ řekl a vysypal jeho
obsah na stůl. Bylo to na tisíc perel všech velikostí: drobné jako semenec,
větší, veliké jako hrách, několik ve velikosti třešně; dokonalé perly
kapkovité, hrbolaté perly barokní, perly stříbřité, modré, pleťově nažloutlé,
naběhlé do černa i růžové. G. H. Bondy byl jako u vidění; nemohl si pomoci,
musel se v nich přehrabovat, válet je konečky prstů, přikrývat oběma dlaněmi –</p>

<p class="mlptext">„To je krása,“ vydechl s úžasem, „kapitáne, to je jako sen!“</p>

<p class="mlptext">„Ja,“ děl kapitán nevzrušeně. „Pěkny je to. A tech žraloků
zabili asi třicet za ten rok, co jsem tam s nima byl. Mám to tady napsany,“
řekl ťukaje na náprsní kapsu. „Však co tech nožů jsem já jim dal, a pět tech
harpoons – Mně přijdou ty nože skoro na dva americky dollars apiece, tož teda
za kus. Moc dobry nože, chlapce, z takovy ty ocele, co nechytá žádné rust.“</p>

<p class="mlptext">„Rez.“</p>

<p class="mlptext">„Ja. Protože to mají byt podvodní nože, jako do moře. A ty
Batakové taky stáli hrůzu peněz.“</p>

<p class="mlptext">„Jací Batakové?“</p>

<p class="mlptext">„Tož ty domorodci na tom ostrově. Oni mají takovou víru, že ty
tapa-boys jsou jako čerti, a hrozně se jich bojí. A když viděli, že já s tema
jejich čerty mluvím, tak mě chceli dočista zabít. Po cely noci tloukli do
takovych zvonů, aby ty čerty jako zahnali od toho svyho kampongu. Hrozné rámus
dělali, pane. A pak vždycky ráno na mně chceli, abych jim za to zvonění zaplatil.
Za tu prácu, co s tím měli, víš? Tož co je to platny, ty Batakove jsou moc
veliky zloději. Ale s tema tapa-boys, sir, s tema ještěrkama by se dal dělat
poctivé business. Tož tak. Moc dobré kšeft, pane Bondy.“</p>

<p class="mlptext">G. H. Bondy si připadal jako v pohádce. „Kupovat od nich
perly?“</p>

<p class="mlptext">„Ja. Jenže v Devil Bay už žádny perly nejsou, a na jinych
ostrovech nejsou žádny tapa-boys. To je ta celá věc, mládenče.“ Kapitán J. van
Toch vítězně nadul tváře. „To je právě ten veliké kšeft, co já jsem vymyslel ve
svy hlavě. Chlapče,“ řekl bodaje do vzduchu tlustým prstem, „vždyť ono tech
ještěrků náramně přibylo od tý doby, co já jsem se jich ujal! Oni se teď možou
bránit, you see? Eh? A furt jich bude víc! No tak, pane Bondy? Nebyl by to
báječné podnik?“</p>

<p class="mlptext">„Já pořád nevidím,“ děl G. H. Bondy nejistě, „… jak to vlastně
myslíte, kapitáne?“</p>

<p class="mlptext">„Tož vozit ty tapa-boys na jiny perlovy ostrovy,“ vyrazilo to
konečně z kapitána. „Já jsem vypozoroval, že ty ještěrkove se nemožou sami
dostat přes volny a hluboky moře. Oni dovedou chvílu plavat a chvílu ťapkat po
dně, ale ve veliky hloubce, tam je na ně moc veliké tlak; oni jsou tuze měkký,
víš? Ale kdybych já měl takovou loď, co by se v ní dal pro ně udělat takové
tank, takové nádrž na vodu, tož bych já je mohl rozvážet, kam bych chcel, see?
A oni by tam hledali perle, a já bych za nima jezdil a dovážel jim ty nože a harpoons
a jiny takovy věci, co oni potřebujou. Ty chudáčkove se v tom Devil Bay tak roz
– rozprasili, ne?“</p>

<p class="mlptext">„Rozmnožili.“</p>

<p class="mlptext">„Ja, rozmnožili, že už tam nebudou mět co žrát. Oni žerou, co
jsou ty menší rybičky a molluscs a takové ten vodní hmyz; ale aji brambory oni
možou žrat a suchary a takovy obyčejny věci. Tož to by šlo je krmit v takovych
tanks na lodi. A já bych je na šikovnych místech, kde není moc lidí, pustil
zase do vody a udělal tam takovy – takovy farms pro ty my ještěrky. Tož já bych
chcel, aby se mohli uživit, ty zvířátka. Oni jsou moc mily a chytry, pane
Bondy. Však až je uvidíš, chlapče, tak řekneš Hullo, Captain, to máš užitečny
zvířátka. Ja. On: teď jsou lidi cely blázni po perlách, pane Bondy. Tož to je
ten veliké business, co jsem já vymyslel.“</p>

<p class="mlptext">G. H. Bondy byl na rozpacích. „Je mně hrozně líto, kapitáne,“
začal váhavě, „ale – já opravdu nevím –“</p>

<p class="mlptext">Blankytné oči kapitána J. van Tocha se zalily slzami. „Tož to
je špatny, chlapče. Já bych ti tady nechal ty všecky perly jako… jako guaranty
na tu loď, ale tu loď já sám koupit nemožu. Já bych věděl o moc šikovny lodi
tuhle v Rotterdam… ona je na Diesel motor –“</p>

<p class="mlptext">„Proč jste ten obchod nenavrhl někomu v Holandsku?“</p>

<p class="mlptext"><span class="calibre20">Kapitán zavrtěl hlavou. „Ty
lidi já znám, chlapče. S tema já o tom mluvit nemožu. Tož já bych třeba,“ řekl
zamyšleně, „vozil s tou lodí aji jiny věci, všechny možny goods, pane, a prodával
bych je po tech ostrovech. Ja, to bych já mohl. Já tam mám hrozně moc známostí,
pane Bondy. Přitom bych mohl mět v ty my lodi takové tanks na ty my ještěrky –“</span></p>

<p class="mlptext">„O tom by se dalo spíš uvažovat,“ přemítal G. H. Bondy. „Náhodou
totiž… Nu ano, musíme hledat nové trhy pro náš průmysl. Náhodou jsem o tom
mluvil nedávno s několika lidmi – Já bych chtěl koupit jednu nebo dvě lodi,
jednu pro Jižní Ameriku a druhou pro ty východní končiny –“</p>

<p class="mlptext">Kapitán ožil. „To tě chválím, pane Bondy, sir. Lodě jsou teď
hrozně laciny, možeš jich koupit plné přístav –“ Kapitán van Toch se pustil do
technického výkladu, kde a zač jsou na prodej jaké vessels a boats a tank-steamers;
G. H. Bondy ho neposlouchal a jen ho pozoroval; G. H. Bondy se vyznal v lidech.
Ani na okamžik nebral vážně ještěrky kapitána van Tocha; ale kapitán mu stál za
úvahu. Poctivý, ano. A zná tam dole poměry. Blázen, ovšem. Ale zatraceně
sympatický. V srdci G. H. Bondyho zazněla jakási fantastická struna. Lodě s perlami
a kávou, lodě s kořením a všemi vůněmi Arábie. G. H. Bondy měl roztržitý pocit,
který se u něho obyčejně dostavoval před každým velikým a úspěšným rozhodnutím;
pocit, který by se dal vyjádřit slovy: Nevím sice proč, ale asi se do toho dám.
Zatím Captain van Toch rýsoval mohutnými prackami ve vzduchu lodi s awning-decks
nebo quarter-decks, báječny lodi, chlapče –</p>

<p class="mlptext">„Tak víte co, kapitáne Vantochu,“ řekl náhle G. H. Bondy, „přijďte
sem za čtrnáct dní. Budeme o té lodi mluvit znovu.“</p>

<p class="mlptext">Captain van Toch pochopil, jak mnoho takové slovo znamená.
Zrudl radostí a vypravil ze sebe: „A tož ty ještěrky, – možu je na ty my lodi
taky vozit?“</p>

<p class="mlptext">„Ale ano. Jenom se o nich, prosím vás, nikomu nezmiňujte. Lidé
by si mysleli, že jste se zbláznil – a já taky.“</p>

<p class="mlptext">„A ty perly tu možu nechat?“</p>

<p class="mlptext">„Můžete.“</p>

<p class="mlptext">„Ja, tak to já musím dvě moc pěkny perle vybrat, já bych je
měl někomu poslat.“</p>

<p class="mlptext">„Komu?“</p>

<p class="mlptext">„Takovým dvěma redactors, chlapče. Ja sakra, počkej.“</p>

<p class="mlptext">„Co?“</p>

<p class="mlptext">„Sakra, jak oni se jmenovali.“ Kapitán van Toch mrkal
zamyšleně blankytnýma očima. „Já mám takovou hloupou hlavu, člověče. Já už
nevím, jak se ty dva boys vlastně jmenovali.“</p>

</div>
</body>
</html>