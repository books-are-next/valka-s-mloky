<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Válka s mloky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven1zvlastnipripady">Kapitola
9.<br class="calibre15"/>
Andrew Scheuchzer</h2>

<p class="mlptextbez1radku"><span class="calibre20">I stalo se jednoho
čtvrtku, kdy londýnské zoo bylo obecenstvu uzavřeno, že pan Thomas Greggs,
hlídač v pavilonu ještěrů, čistil nádrže a terária svých svěřenců. Byl sám a sám
v oddílu mloků, kde byl vystaven velemlok japonský, americký hellbendr, Andrias
Scheuchzeri a množství drobných čolků, mločíků, axolotlů, ouhoříků, surýnů a macarátů,
žebrovníků i žábronošů. Pan Greggs se oháněl hadrem a koštětem, pískaje si
Annie Laurie; a najednou někdo za ním skřehotavě povídá:</span></p>

<p class="mlptext">„Koukej, mami.“</p>

<p class="mlptext">Pan Thomas Greggs se ohlédl, ale nikdo tam nebyl; jen
hellbendr mlaskal ve svém bahně a ten velký černý mlok, ten Andrias, se opíral
předními tlapkami o kraj nádrže a kroutil trupem. Něco se mi zdálo, mínil pan
Greggs a metl dál podlahu, až to svištělo.</p>

<p class="mlptext">„Koukej, mlok,“ ozvalo se za ním.</p>

<p class="mlptext">Pan Greggs se rychle otočil; ten černý mlok, ten Andrias, se
na něho díval, mrkaje spodními víčky.</p>

<p class="mlptext">„Brr, ten je ošklivý,“ řekl najednou mlok. „Pojď odtud,
miláčku.“</p>

<p class="mlptext">Pan Greggs otevřel úžasem ústa. „Co?“</p>

<p class="mlptext">„Nekouše?“ skřehotal mlok.</p>

<p class="mlptext">„Ty… ty umíš mluvit?“ koktal pan Greggs, nevěře svým smyslům.</p>

<p class="mlptext">„Já se ho bojím,“ vyrazil ze sebe mlok. „Mami, co žere?“</p>

<p class="mlptext">„Řekni dobrý den,“ řekl užaslý pan Greggs.</p>

<p class="mlptext">Mlok zakroutil tělem. „Dobrý den,“ skřehotal. „Dobrý den.
Dobrý den. Smím mu dát koláč?“</p>

<p class="mlptext">Pan Greggs sáhl zmateně do kapsy a vytáhl kousek housky. „Na,
tumáš.“</p>

<p class="mlptext">Mlok vzal housku do tlapky a počal ji okusovat. „Koukej, mlok,“
chrochtal spokojeně. „Tati, proč je tak černý?“ Náhle se ponořil do vody a vystrčil
jen hlavu. „Proč je ve vodě? Proč? Hu, ten je škaredý!“</p>

<p class="mlptext">Pan Thomas Greggs se škrábal překvapením v týle. Aha, to on
opakuje, co tady slyší od lidí. „Řekni Greggs,“ zkusil to.</p>

<p class="mlptext">„Řekni Greggs,“ opakoval mlok.</p>

<p class="mlptext">„Pan Thomas Greggs.“</p>

<p class="mlptext">„Pan Thomas Greggs.“</p>

<p class="mlptext">„Dobrý den, pane.“</p>

<p class="mlptext">„Dobrý den, pane. Dobrý den. Dobrý den, pane.“ Zdálo se, že se
mlok nemůže řeči nabažit; ale Greggs už nevěděl, co by mu povídal; pan Thomas
Greggs nebyl muž příliš výmluvný. „Tak teď drž hubu,“ řekl, „a až budu hotov,
budu tě učit mluvit.“</p>

<p class="mlptext">„Tak teď drž hubu,“ broukal mlok. „Dobrý den, pane. Koukej,
mlok. Budu tě učit mluvit.“</p>

<p class="mlptext">Jenže ředitelství zoo nevidělo rádo, když hlídači učili svá
zvířata nějakým kouskům; něco jiného je slon, ale ostatní zvířata tu jsou pro
poučení, a ne aby provozovala něco jako cirkus. Proto pan Greggs trávil svůj
čas v oddělení mloků víceméně potají, když tam už nikdo nebyl. Jelikož byl
vdovec, nedivil se nikdo jeho samotaření v pavilonu ještěrů. Každý člověk má
své zvláštní záliby. Ostatně do oddělení mloků chodilo málo lidí; to spíš
krokodýl se těšil obecné popularitě, ale Andrias Scheuchzeri trávil své dny v poměrné
samotě.</p>

<p class="mlptext">Jednou, když se už šeřilo a pavilony se zavíraly, procházel
ředitel zoo sir Charles Wiggam některými odděleními, aby se přesvědčil, je-li
všechno v pořádku. Když šel oddílem mloků, zašplounalo to v jedné nádrži a někdo
skřehotavě řekl: „Dobrý večer, pane.“</p>

<p class="mlptext">„Dobrý večer,“ odpověděl ředitel překvapeně. „Kdo je tam?“</p>

<p class="mlptext">„Promiňte, pane,“ řekl skřehotavý hlas. „To není pan Greggs.“</p>

<p class="mlptext">„Kdo je tam?“ opakoval ředitel.</p>

<p class="mlptext">„Andy. Andrew Scheuchzer.“</p>

<p class="mlptext">Sir Charles šel blíž k nádrži. Seděl tam jenom vztyčený a nehybný
mlok. „Kdo tady mluvil?“</p>

<p class="mlptext">„Andy, pane,“ řekl mlok. „Kdo jste vy?“</p>

<p class="mlptext">„Wiggam,“ vyhrkl sir Charles užasle.</p>

<p class="mlptext">„Těší mě,“ děl Andrias zdvořile. „Jak se máte?“</p>

<p class="mlptext">„U čerta,“ zařval sir Charles, „Greggsi! He, Greggsi!“ Mlok
sebou mýkl a schoval se střelhbitě ve vodě.</p>

<p class="mlptext">Do dveří vrazil Mr Thomas Greggs, udýchaný a znepokojený. „Prosím,
pane?“</p>

<p class="mlptext">„Greggsi, co to znamená?“ spustil sir Charles.</p>

<p class="mlptext">„Stalo se něco, pane?“ koktal pan Greggs nejistě.</p>

<p class="mlptext">„Tady to zvíře mluví!“</p>

<p class="mlptext">„Promiňte, pane,“ děl pan Greggs zdrceně. „To nemáte dělat,
Andy. Říkal jsem vám tisíckrát, že nemáte obtěžovat lidi svým povídáním. – Prosím
za prominutí, pane, víckrát se to nestane.“</p>

<p class="mlptext">„To vy jste naučil toho mloka mluvit?“</p>

<p class="mlptext">„Ale on začal, pane,“ hájil se Greggs.</p>

<p class="mlptext">„Doufám, že se to nebude opakovat, Greggsi,“ řekl přísně sir
Charles. „Dám na vás pozor.“</p>

<p class="mlptext">Po nějaké době seděl sir Charles s profesorem Petrovem a hovořili
o takzvané zvířecí inteligenci, o podmíněných reflexech a o tom, jak populární
názory přeceňují rozumovou činnost zvířat. Profesor Petrov vyslovil své
pochybnosti o elberfeldských koních<a href="../Text/valka_s_mloky_038.html#_ftn16" title="" class="pcalibre1 pcalibre" id="_ftnref16"><span class="msofootnotereference"><span class="calibre17"><span class="msofootnotereference"><span class="calibre18">[16]</span></span></span></span></a>,
kteří prý dovedli nejen počítat, ale i umocňovat a odmocňovat; vždyť ani
normální, vzdělaný člověk neumí odmocňovat, řekl veliký učenec. Sir Charles si
vzpomněl na Greggsova mluvícího mloka. „Já tady mám mloka,“ začal váhavě, „je
to ten známý Andrias Scheuchzeri; a ten se naučil mluvit jako papoušek.“</p>

<p class="mlptext">„Vyloučeno,“ řekl učenec. „Mloci přece mají přirostlý jazyk.“</p>

<p class="mlptext">„Tak se pojďte podívat,“ řekl sir Charles. „Dnes je den
čištění, tak tam nebude plno lidí.“ A šli.</p>

<p class="mlptext">U vchodu k mlokům se sir Charles zastavil. Zvnitřku bylo
slyšet škrabot koštěte a jednotvárný hlas, který cosi slabikoval.</p>

<p class="mlptext">„Počkejte,“ zašeptal sir Charles.</p>

<p class="mlptext">„<span class="mlpznakkurziva11b">Jsou na Martu lidé?</span>“
slabikoval jednotvárný hlas. „Mám to číst?“</p>

<p class="mlptext">„Něco jiného, Andy,“ odpovídal druhý hlas.</p>

<p class="mlptext">„<span class="mlpznakkurziva11b">Zvítězí v letošním derby
Pelham-Beauty nebo Gobernador?</span>“</p>

<p class="mlptext">„Pelham-Beauty,“ děl druhý hlas. „Ale čtěte.“</p>

<p class="mlptext">Sir Charles otevřel potichu dveře. Pan Thomas Greggs zametal
koštětem podlahu; a v rybníčku s mořskou vodou seděl Andrias Scheuchzeri a pomalu,
skřehotavě slabikoval z večerních novin, které držel v předních tlapkách.</p>

<p class="mlptext">„Greggsi,“ zavolal sir Charles. Mlok sebou hodil a zmizel pod
vodou.</p>

<p class="mlptext">Mr Greggs upustil leknutím koště. „Ano, pane?“</p>

<p class="mlptext">„Co to znamená?“</p>

<p class="mlptext">„Prosím za prominutí, pane,“ koktal nešťastný Greggs. „Andy
mně předčítá, zatímco já metu. A když zametá on, čtu zase já jemu.“</p>

<p class="mlptext">„Kdo ho tomu naučil?“</p>

<p class="mlptext">„To on sám odkouká, pane. Já… já mu dávám své noviny, aby
tolik nemluvil. On chtěl pořád mluvit, pane. Myslel jsem tedy, aby se aspoň
naučil mluvit vzdělaně –“</p>

<p class="mlptext">„Andy,“ zavolal sir Wiggam.</p>

<p class="mlptext">Z vody se vynořila černá hlava. „Ano, pane,“ zaskřehotala.</p>

<p class="mlptext">„Přišel se na tebe podívat profesor Petrov.“</p>

<p class="mlptext">„Těší mě, pane. Já jsem Andy Scheuchzer.“</p>

<p class="mlptext">„Jak to víš, že se jmenuješ Andrias Scheuchzeri?“</p>

<p class="mlptext">„Mám to tady napsáno, pane. Andreas Scheuchzer. Gilbert
Islands.“</p>

<p class="mlptext">„A čteš noviny často?“</p>

<p class="mlptext">„Ano, pane. Každý den, pane.“</p>

<p class="mlptext">„A co tě tam nejvíc zajímá?“</p>

<p class="mlptext">„Soudní síň, koňské dostihy, kopaná –“</p>

<p class="mlptext">„Viděls někdy kopanou?“</p>

<p class="mlptext">„Ne, pane.“</p>

<p class="mlptext">„Nebo koně?“</p>

<p class="mlptext">„Neviděl, pane.“</p>

<p class="mlptext">„Tak proč to čteš?“</p>

<p class="mlptext">„Protože je to v novinách, pane.“</p>

<p class="mlptext">„Politika tě nezajímá?“</p>

<p class="mlptext">„Ne, pane. Bude válka?“</p>

<p class="mlptext">„To nikdo neví, Andy.“</p>

<p class="mlptext">„Německo buduje nový typ ponorek,“ řekl Andy starostlivě. „Paprsky
smrti mohou obrátit celé pevniny v poušť.“</p>

<p class="mlptext">„Tos četl v novinách, ne?“ ptal se sir Charles.</p>

<p class="mlptext">„Ano, pane. Zvítězí v letošním derby Pelham-Beauty nebo
Gobernador?“</p>

<p class="mlptext">„Co myslíš ty, Andy?“</p>

<p class="mlptext"><span class="calibre20">„Gobernador, pane; ale pan
Greggs myslí, že Pelham-Beauty.“ Andy pokýval hlavou. „Kupujte anglické zboží,
pane. Nejlepší jsou Sniderovy šle. Máte už nový šesticylindr Tancred Junior?
Rychlý, laciný, elegantní.“</span></p>

<p class="mlptext">„Děkuju, Andy. To stačí.“</p>

<p class="mlptext">„Která filmová umělkyně se vám nejvíc líbí?“</p>

<p class="mlptext">Profesor Petrov naježil vlasy i vousy. „Promiňte, sir Charles,“
bručel, „ale já už musím jít.“</p>

<p class="mlptext">„Dobrá, půjdeme. Andy, měl bys něco proti tomu, kdybych k tobě
poslal několik učených pánů? Myslím, že by si s tebou rádi promluvili.“</p>

<p class="mlptext">„Bude mě těšit, pane,“ skřehotal mlok. „Na shledanou, sir
Charles. Na shledanou, profesore.“</p>

<p class="mlptext">Profesor Petrov běžel, podrážděně frkaje a brumlaje. „Odpusťte,
sir Charles,“ řekl konečně, „ale nemohl byste mně ukázat nějaké zvíře, které
nečte noviny?“</p>

<p class="mlptext1">Ti učení páni, to byli sir Bertram, D. M., profesor
Ebbigham, sir Oliver Dodge, Julian Foxley a jiní. Citujeme část protokolu
jejich pokusu s Andriasem Scheuchzeri.</p>

<p class="mlpdopisi">Jak se jmenujete?</p>

<p class="mlpdopisi">Odp.: Andrew Scheuchzer.</p>

<p class="mlpdopisi">Jak jste stár?</p>

<p class="mlpdopisi">Odp.: To nevím. Chcete vypadat mladě? Noste šněrovačku
Libella.</p>

<p class="mlpdopisi">Kolikátého dnes je?</p>

<p class="mlpdopisi">Odp.: Pondělí. Pěkné počasí, pane. Tuto sobotu poběží v Epsomu
Gibraltar.</p>

<p class="mlpdopisi">Kolik je třikrát pět?</p>

<p class="mlpdopisi">Odp.: Proč?</p>

<p class="mlpdopisi">Umíte počítat?</p>

<p class="mlpdopisi">Odp.: Ano, pane. Kolik je sedmnáctkrát dvacet devět?</p>

<p class="mlpdopisi">Nechte nás, abychom se ptali, Andrew. Jmenujte nám anglické
řeky.</p>

<p class="mlpdopisi">Odp.: Temže…</p>

<p class="mlpdopisi">A dál?</p>

<p class="mlpdopisi">Odp.: Temže.</p>

<p class="mlpdopisi">Jiné nevíte, že? Kdo vládne v Anglii?</p>

<p class="mlpdopisi">Odp.: King George. God bless him.</p>

<p class="mlpdopisi">Dobře, Andy. Kdo je největší anglický spisovatel?</p>

<p class="mlpdopisi">Odp.: Kipling.</p>

<p class="mlpdopisi">Velmi dobře. Četl jste něco od něho?</p>

<p class="mlpdopisi">Odp.: Ne. Jak se vám líbí Mae West<a href="../Text/valka_s_mloky_038.html#_ftn17" title="" class="pcalibre1 pcalibre" id="_ftnref17"><span class="msofootnotereference"><span class="calibre17"><span class="msofootnotereference"><span class="calibre18">[17]</span></span></span></span></a>?</p>

<p class="mlpdopisi">My se raději budeme ptát vás, Andy. Co víte z anglických
dějin?</p>

<p class="mlpdopisi">Odp.: Jindřich Osmý.</p>

<p class="mlpdopisi">Co o něm víte?</p>

<p class="mlpdopisi">Odp.: Nejlepší film posledních let. Báječná výprava. Ohromná
podívaná.</p>

<p class="mlpdopisi">Viděl jste jej?</p>

<p class="mlpdopisi">Odp.: Neviděl. Chcete poznat Anglii? Kupte si Ford Baby.</p>

<p class="mlpdopisi">Co byste nejvíc chtěl vidět, Andy?</p>

<p class="mlpdopisi">Odp.: Závody Cambridge – Oxford, pane.</p>

<p class="mlpdopisi">Kolik je dílů světa?</p>

<p class="mlpdopisi">Odp.: Pět.</p>

<p class="mlpdopisi">Velmi dobře. A které to jsou?</p>

<p class="mlpdopisi">Odp.: Anglie a ty ostatní.</p>

<p class="mlpdopisi">Které jsou ty ostatní?</p>

<p class="mlpdopisi">Odp.: To jsou bolševici a Němci. A Itálie.</p>

<p class="mlpdopisi">Kde jsou Gilbertovy ostrovy?</p>

<p class="mlpdopisi">Odp.: V Anglii, Anglie si nebude vázat ruce na pevnině.
Anglie potřebuje deset tisíc letadel. Navštivte pobřeží jižní Anglie.</p>

<p class="mlpdopisi">Smíme se podívat na váš jazyk, Andy?</p>

<p class="mlpdopisi">Odp.: Ano, pane. Čistěte si zuby pastou Flit. Je úsporná, je
nejlepší, je anglická. Chcete míti vonný dech? Užívejte pasty Flit.</p>

<p class="mlpdopisi">Děkujeme, to stačí. A nyní nám povězte, Andy…</p>

<p class="mlptext3">A tak dále. Protokol rozmluvy s Andriasem Scheuchzeri
čítal šestnáct plných stran a byl uveřejněn v The Natural Science. Na konci
protokolu shrnula odborná komise výsledky svého pokusu takto:</p>

<p class="mlpdopisi">1. Andrias Scheuchzeri, mlok chovaný v londýnském zoo,
dovede mluvit, byť poněkud skřehotavě; disponuje asi čtyřmi sty slovy; říká jen
to, co slyšel nebo četl. O samostatném myšlení u něho nelze ovšem mluvit. Jeho
jazyk je dosti pohyblivý; hlasivky jsme za daných okolností nemohli blíže
zkoumat.</p>

<p class="mlpdopisi">2. Týž mlok dovede číst, ale jenom večerníky novin. Zajímá
se o tytéž věci jako průměrný Angličan a reaguje na ně podobným způsobem, to
jest ve směru ustálených, obecných názorů. Jeho duševní život – pokud lze o nějakém
mluvit – pozůstává právě z představ a mínění toho času běžných.</p>

<p class="mlpdopisi">3. Jeho inteligenci není naprosto třeba přeceňovat, neboť v žádném
ohledu nepřekračuje inteligenci průměrného člověka našich dnů.</p>

<p class="mlptext2">Přes tento střízlivý úsudek odborníků se Mluvící Mlok stal
senzací londýnské zoo. Miláček Andy byl obležen lidmi, kteří s ním chtěli
zapříst hovor o všem možném, počínajíc počasím a končíc hospodářskou krizí a politickou
situací. Přitom dostával od svých návštěvníků tolik čokolády a bonbonů, že těžce
ochuravěl žaludečním a střevním katarem. Oddělení mloků muselo být konečně
zavřeno, ale bylo už pozdě; Andrias Scheuchzeri, řečený Andy, zašel na následky
své popularity. Jak vidět, demoralizuje sláva i mloky.</p>

</div>
</body>
</html>