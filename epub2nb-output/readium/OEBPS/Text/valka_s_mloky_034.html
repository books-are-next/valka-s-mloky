<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Válka s mloky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h2 class="mlpuroven1zvlastnipripady">Kapitola
11.<br class="calibre15"/>
Autor mluví sám se sebou</h2>

<p class="mlptextbez1radku">„Ty to takhle necháš?“ ozval se na tomto místě
autorův vnitřní hlas.</p>

<p class="mlptext">Co totiž? ptal se pisatel poněkud nejistě.</p>

<p class="mlptext">„Necháš pana Povondru takhle umřít?“</p>

<p class="mlptext">Inu, bránil se autor, já to nedělám rád, ale – Koneckonců pan
Povondra má už svá léta; řekněme, že mu je hodně přes sedmdesát –</p>

<p class="mlptext">„A ty ho necháš, aby se tak duševně trápil? Ani mu neřekneš,
dědečku, vždyť není tak zle, svět nezahyne na Mloky a lidstvo se zachrání, jen
ještě počkejte a dožijete se toho? Prosím tě, nemůžeš pro něho udělat nic?“</p>

<p class="mlptext">Tak já mu pošlu doktora, navrhl autor. Starý pán má asi
nervovou horečku; v tom věku z toho může ovšem dostat zápal plic, ale snad to
chválabohu přežije; snad bude ještě houpat Mařenku na klíně a vyptávat se,
čemu se ve škole učila – Radosti stáří, bože: ať má starý pán ještě radosti
stáří!</p>

<p class="mlptext">„Pěkné radosti,“ posmíval se vnitřní hlas. „Bude k sobě to
dítě tisknout starýma rukama a bát se, člověče, bát se, že i ona bude jednou
prchat před hučícími vodami, jež neodvratně zaplavují celý svět; bude v hrůze
vraštit své ježaté obočí a šeptat: To jsem já udělal, Mařenko, to jsem udělal
já – Poslechni, chceš opravdu nechat zahynout celé lidstvo?“</p>

<p class="mlptext">Autor se zamračil. Neptej se mne, co chci. Myslíš, že z mé
vůle se rozpadají lidské pevniny napadrť, myslíš, že já jsem chtěl tyhle konce?
To je prostě logika událostí; copak já mohu do ní zasahovat? Dělal jsem, co
jsem mohl; varoval jsem lidi včas; ten X, to jsem byl částečně já. Kázal jsem,
nedávejte Mlokům zbraně a třaskaviny, zastavte ten ohavný kšeft se Salamandry a
tak, – víš, jak to dopadlo. Všichni měli tisíc naprosto správných hospodářských
a politických námitek, proč to nejde. Já nejsem politik ani hospodář: já je
přece nemohu přesvědčovat. Co dělat, svět se snad propadne a potopí; ale aspoň
se to stane z obecně uznávaných důvodů politických a hospodářských, aspoň se to
provede za pomoci vědy, techniky a veřejného mínění, s vynaložením veškerého
lidského důmyslu! Žádná kosmická katastrofa, ale jenom samé státní, mocenské,
hospodářské a jiné důvody – Proti tomu se nedá nic dělat.</p>

<p class="mlptext">Vnitřní hlas chvilku mlčel. „A není ti lidstva líto?“</p>

<p class="mlptext">Počkej, ne tak honem! Vždyť nemusí vyhynout celé lidstvo.
Mloci potřebují jenom víc břehů, aby měli kde bydlet a klást vajíčka. Oni třeba
místo souvislých pevnin udělají ze suché země samé dlouhé nudle, aby těch břehů
bylo co nejvíc. Řekněme, že se na těch pruzích země nějací lidé udrží, ne? A budou
dělat kovy a jiné věci pro Salamandry. Mloci přece nemohou sami pracovat s ohněm,
víš?</p>

<p class="mlptext">„Lidi tedy budou sloužit Mlokům.“</p>

<p class="mlptext">Budou, když to tak chceš nazvat. Budou prostě pracovat v továrnách
jako teď. Budou mít jenom jiné pány. Koneckonců se snad ani tak mnoho nezmění –</p>

<p class="mlptext">„A není ti lidstva líto?“</p>

<p class="mlptext">Proboha, nech mne! Co mám dělat? Vždyť to chtěli lidé; všichni
chtěli mít Mloky, chtěl je obchod, průmysl a technika, chtěli je státníci i vojenští
páni – I mladý Povondra to říkal: my všichni za to můžeme. Prosím tě, jak by
mně nebylo lidstva líto! Ale nejvíc mi ho bylo líto, když jsem viděl, jak se
samo stůj co stůj hrne do té záhuby. Člověk by křičel, když se tak na to kouká.
Řval by a zvedal obě ruce, jako by viděl vjíždět vlak na špatnou kolej. Teď už
se to nedá zastavit. Mloci se budou množit dál, budou dál a dál drobit staré
pevniny – Jen si vzpomeň, jak to dokazoval Wolf Meynert: že lidé musejí udělat
místo Mlokům; a teprve Salamandři že stvoří šťastný, jednotný a stejnorodý svět
–</p>

<p class="mlptext">„Prosím tě, Wolf Meynert! Wolf Meynert je intelektuál. Našels
už něco tak hrozného a vražedného a nesmyslného, aby tím některý intelektuál
nechtěl obrodit svět? Nu, nech to být! Nevíš, co teď dělá Mařenka?“</p>

<p class="mlptext">Mařenka? Ta si myslím hraje na Vyšehradě. Musíš být tiše,
řekli jí, dědeček spí. Tak ona neví co a má hrozně dlouhou chvíli –</p>

<p class="mlptext">„A co dělá?“</p>

<p class="mlptext">Nevím. Nejspíš se pokouší dosáhnout špičkou jazyka na špičku
svého nosu.</p>

<p class="mlptext">„Tak vidíš. A ty bys nechal přijít něco jako novou potopu
světa?“</p>

<p class="mlptext">Ale tak přestaň! Copak mohu dělat zázraky? Ať se stane, co se
musí stát! Ať mají věci svůj neodvratný průběh! I to je cosi jako útěcha: že
to, co se děje, naplňuje svou nutnost a svůj zákon.</p>

<p class="mlptext">„Nešlo by ty Mloky nějak zastavit?“</p>

<p class="mlptext">Nešlo. Je jich příliš mnoho. Musí se pro ně udělat místo.</p>

<p class="mlptext">„Nešlo by, aby nějak vymřeli? Třeba by na ně mohla přijít
nějaká nemoc nebo degenerace –“</p>

<p class="mlptext">Příliš laciné, brachu. Copak má pořád Příroda napravovat, co
si lidé nadrobili? Tak tedy ani ty už nevěříš, že si sami pomohou? Tak vidíš,
tak vidíš; nakonec byste chtěli zase spoléhat, že vás někdo nebo něco spasí!
Něco ti řeknu: víš, kdo ještě teď, když už je pětina Evropy potopena, dodává
Mlokům třaskaviny a torpéda a vrtačky? Víš, kdo horečně, dnem i nocí pracuje v laboratořích,
aby našel ještě účinnější mašiny a látky na rozmetání světa? Víš, kdo půjčuje
Mlokům peníze, víš, kdo financuje tenhle Konec Světa, tu celou novou Potopu?</p>

<p class="mlptext">„Vím. Všechny továrny. Všechny banky. Všechny státy.“</p>

<p class="mlptext">Tak vidíš. Kdyby byli jenom Mloci proti lidem, tak by se snad
dalo něco dělat; ale lidi proti lidem, to se, člověče, nedá zastavit.</p>

<p class="mlptext">„ – – Počkej, lidi proti lidem! Něco mě napadá. Třeba by
nakonec mohli být Mloci proti Mlokům.“</p>

<p class="mlptext">Mloci proti Mlokům? Jak to myslíš?</p>

<p class="mlptext">„Například… když je těch Salamandrů příliš mnoho, mohli by se
mezi sebou servat o nějaký ždibec pobřeží, o nějakou zátoku či co; potom už
budou spolu bojovat o větší a větší břehy; nakonec by museli zápasit o světové
břehy, ne? Mloci proti Mlokům! Co myslíš, nebyla by tohle dějinná logika?“</p>

<p class="mlptext">– – Ba ne, to nejde. Mloci nemohou bojovat proti Mlokům. To by
bylo proti přírodě. Mloci jsou přece jeden rod.</p>

<p class="mlptext">„Lidi jsou taky jeden rod, člověče. A vidíš, nevadí jim to;
jeden rod, a oč o všechno bojují! Už ani ne o místo, kde by žili, ale o moc, o prestiž,
o vliv, o slávu, o trhy a vím já oč ještě! Proč by i Salamandři nemohli mezi
sebou bojovat třeba o prestiž?“</p>

<p class="mlptext">Nač by to dělali? Prosím tě, co by z toho měli?</p>

<p class="mlptext">„Nic, leda to, že by jedni měli dočasně víc břehů a víc moci
než druzí. A po čase by se to zase obrátilo.“</p>

<p class="mlptext">A proč by měli mít jedni víc moci než druzí? Vždyť všichni
jsou stejní, všichni jsou Mloci; všichni mají stejnou kostru, jsou stejně
oškliví a stejně průměrní – Proč by se měli navzájem mordovat? Prosím tě, ve
jménu čeho by spolu bojovali?</p>

<p class="mlptext"><span class="calibre20">„Jen je nech, ono se už
něco najde. Koukej se, jedni bydlí na západním břehu a druzí na východním;
budou se potírat třeba ve jménu Západu proti Východu. Tady máš evropské
Salamandry a tam dole africké; to by v tom byl čert, aby nakonec ti jedni
nechtěli být víc než ti druzí! Nu co, půjdou jim to dokázat ve jménu
civilizace, expanze nebo já nevím čeho; vždycky se najdou nějaké ideové nebo
politické důvody, pro něž Mloci jednoho břehu budou muset podřezat Mloky z druhého
břehu. Salamandři jsou civilizovaní jako my, člověče; ti nebudou mít nouzi o mocenské,
hospodářské, právní, kulturní nebo jaké argumenty.“</span></p>

<p class="mlptext">A mají zbraně. Nezapomeň, že jsou báječně vyzbrojeni.</p>

<p class="mlptext">„Ano, mají habaděj zbraní. Tak vidíš. To by bylo, aby se
nenaučili od lidí, jak se dělají dějiny!“</p>

<p class="mlptext">Počkej, počkej okamžik! (Autor vyskočil a začal přebíhat po
pracovně.) Pravda, to by v tom byl čert, aby to nedovedli! Já už to vidím.
Stačí podívat se na mapu světa – hergot, kde je nějaká mapa světa!</p>

<p class="mlptext">„Já ji vidím.“</p>

<p class="mlptext">Tak dobře. Tady máš Atlantický oceán se Středozemním a Severním
mořem. Tady je Evropa, tuto Amerika – Tak tady je kolébka kultury a moderní
civilizace. Zde někde je potopena stará Atlantis –</p>

<p class="mlptext">„A teď tam Mloci ponořují Atlantidu novou.“</p>

<p class="mlptext">Právě. A tuhle máš – Tichý a Indický oceán. Starý, tajemný
Orient, člověče. Kolébka lidstva, jak se říká. Tady někde na východ od Afriky
je potopena mytická Lemurie. Tady je Sumatra, o kousek na západ od ní –</p>

<p class="mlptext">„– ostrůvek Tana Masa. Kolébka Mloků.“</p>

<p class="mlptext">Ano. A tam vládne King Salamander, duchovní hlava Salamandrů.
Tady ještě žijí tapa-boys kapitána van Tocha, původní tichomořští, polodivocí
Mloci. Prostě jejich Orient, víš? Ta celá oblast se teď jmenuje Lemurie, kdežto
ta druhá oblast, civilizovaná, poevropštělá a zamerikanizovaná, moderní a technicky
vyspělá, je Atlantis. Tam tedy je diktátorem Chief Salamander, veliký
dobyvatel, technik a voják, Čingischán Mloků a bořitel pevnin. Ohromná
osobnost, člověče.</p>

<p class="mlptext">(„… Poslyš, je on opravdu Mlok?“)</p>

<p class="mlptext">(… Ne. Chief Salamander je člověk. Jmenuje se vlastně Andreas
Schultze a byl za světové války někde šikovatelem.)</p>

<p class="mlptext">(„Proto!“)</p>

<p class="mlptext">(Nu ano. To už tak máš.) Tak tady je Atlantis a Lemurie. To
rozdělení má důvody zeměpisné, administrativní, kulturní…</p>

<p class="mlptext">„… a národní. Nezapomeň na národní důvody. Lemurští Salamandři
mluví Pidgin English, kdežto atlantští Basic English.“</p>

<p class="mlptext">No dobře. Během doby pronikají Atlantové bývalým Suezským
kanálem do Indického oceánu –</p>

<p class="mlptext">„Přirozeně. Klasická cesta na východ.“</p>

<p class="mlptext"><span class="calibre20">Správně. Naproti tomu
lemurští Mloci se tlačí přes kap Dobré naděje na západní břeh bývalé Afriky.
Tvrdí totiž, že k Lemurii patří celá Afrika.</span></p>

<p class="mlptext">„Přirozeně.“</p>

<p class="mlptext">Heslo je Lemurie Lemurům. Pryč s cizáky a podobně. Mezi
Atlanty a Lemury se prohlubuje propast nedůvěry a odvěkého nepřátelství.
Nepřátelství na život a na smrt.</p>

<p class="mlptext">„Čili stávají se z nich Národy.“</p>

<p class="mlptext">Ano. Atlantové pohrdají Lemury a nazývají je špinavými
divochy; Lemuři pak fanaticky nenávidí atlantské Mloky a vidí v nich
imperialisty, západní ďábly a porušovatele starého, čistého, původního Mloctví.
Chief Salamander se domáhá koncesí na březích lemurských, prý v zájmu exportu a
civilizace. Vznešený kmet King Salamander, byť nerad, musí povolit; je totiž
méně ozbrojen. V zátoce tigridské nedaleko někdejšího Bagdádu to praskne:
domorodí Lemuři přepadnou atlantskou koncesi a zabijí dva atlantské oficíry,
prý pro nějakou nacionální urážku. Následkem toho –</p>

<p class="mlptext">„ – dojde k válce. Přirozeně.“</p>

<p class="mlptext">Ano, dojde k světové válce Mloků proti Mlokům.</p>

<p class="mlptext">„Ve jménu Kultury a Práva.“</p>

<p class="mlptext">A ve jménu Pravého Mloctví. Ve jménu národní Slávy a Velikosti.
Heslo je: Buď my, nebo oni! Lemurové, ozbrojení malajskými krisy<a href="../Text/valka_s_mloky_038.html#_ftn60" title="" class="pcalibre1 pcalibre" id="_ftnref60"><span class="msofootnotereference"><span class="calibre17"><span class="msofootnotereference"><span class="calibre18">[60]</span></span></span></span></a> a
dýkami jógů, podřežou bez milosti atlantské vetřelce; za to pokročilejší,
evropsky vzdělaní Atlantové vpustí do lemurských moří chemické jedy a kultury
zhoubných bakterií s takovým válečným úspěchem, že se tím zamoří všechny
světové oceány. Moře je infikováno uměle vypěstovaným žaberním morem. A to je
konec, člověče. Mloci vyhynou.</p>

<p class="mlptext">„Všichni?“</p>

<p class="mlptext">Všichni do posledního. Bude to vymřelý rod. Uchová se po nich
jenom ten starý öhningenský otisk Andriase Scheuchzeri.</p>

<p class="mlptext">„A co lidé?“</p>

<p class="mlptext">Lidé? Ah pravda, lidé. Nu, ti se začnou pomalu vracet z hor na
břehy toho, co zůstane z pevnin; ale oceán bude ještě dlouho smrdět rozkladem
Mloků. Pevniny zase pomalu porostou nánosem řek; moře krok za krokem ustoupí a všechno
bude skoro jako dřív. Vznikne nová legenda o potopě světa, kterou seslal Bůh za
hříchy lidí. Budou také zkazky o potopených mytických zemích, které prý byly
kolébkou lidské kultury; bude se třeba bájit o jakési Anglii nebo Francii nebo
Německu –</p>

<p class="mlptext">„A potom?“</p>

<p class="mlptext">– – – Dál už to nevím.</p>

<p class="mlptext">&#160;</p>

</div>
</body>
</html>